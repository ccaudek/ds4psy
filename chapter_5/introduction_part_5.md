# Regressione lineare

Ci sono due approcci principali per l'inferenza statistica: la statistica frequentista e la statistica bayesiana. Questi metodi consentono di fare conclusioni sulla popolazione di interesse attraverso l'analisi dei dati. Entrambi gli approcci sono usati per stimare quantità sconosciute, fare previsioni e testare ipotesi, ma differiscono nella loro interpretazione della probabilità e in come integrano le conoscenze precedenti ed evidenze.

In precedenza abbiamo visto come la statistica bayesiana interpreta la probabilità come una misura di convinzione o grado di certezza riguardo a un evento. Questo approccio consente di incorporare conoscenze pregresse ed evidenze nell'analisi statistica attraverso l'uso del teorema di Bayes. In questo contesto, il vero valore di un parametro della popolazione è trattato come una variabile casuale e viene continuamente aggiornato man mano che vengono raccolti nuovi dati. Ciò porta alla formazione di una distribuzione completa nello spazio dei parametri, nota come distribuzione a posteriori, che può essere utilizzata per fare previsioni probabilistiche e quantificare l'incertezza associata.

D'altra parte, nella statistica frequentista, la probabilità viene interpretata come la frequenza relativa a lungo termine di un evento in un numero infinito di prove. Questo approccio si basa sull'idea che il vero valore di un parametro della popolazione sia fisso, ma sconosciuto e debba essere stimato dai dati. In questo contesto, le inferenze statistiche vengono ottenute a partire dai dati osservati, mediante l'utilizzo di varie tecniche statistiche, e facendo alcune assunzioni riguardo al processo sottostante che genera i dati.

In questa sezione della dispensa discuteremo le tecniche inferenziali frequentiste della stima puntuale, degli intervalli di confidenza e del test di ipotesi. Metteremo in evidenza i limiti dell'approccio frequentista che sono stati ripetutamente segnalati negli ultimi decenni, e che sono stati individuati come una delle cause più importanti della crisi della riproducibilità dei risultati della ricara. Infine, concluderemo con una discussione degli errori di tipo S e di tipo M che sono stati introdotti da Gelman. 
